---
title: Fascismo e antifascismo oggi
date: 2019-05-02
description: Che cosa resta tutti gli anni del 25 aprile?
---

Qualche giorno fa era il 25 aprile, festa della Liberazione e apoteosi dell'antifascismo in italia.

> Sì ma smettetela su sta cosa di comunisti e fascisti. L'Italia ha vissuto oltre vent'anni sotto un regime fascista, e a prezzo di una guerra e tanto altro se ne è liberata. Per fortuna non abbiamo invece mai vissuto neanche un giorno sotto una dittatura comunista, e i comunisti italiani sono sempre stati una componente minoritaria della nostra democrazia. Solo la greve ignoranza dei nostalgici più beceri divide il 25 aprile tra vincitori comunisti e italiani sconfitti. Tredici mesi dopo quel 25 aprile in Italia si votò liberamente, per la prima volta dopo 24 anni, e il Partito Comunista ottenne meno del 19%...
> Questa è la verità dei fatti storici, e peraltro non c'è nessun nostalgico che va in giro per l'Italia a srotolare striscioni tipo "Onore a Giuseppe Stalin", a differenza di quel che purtroppo abbiamo visto ieri a Milano per Mussolini. Far passare per comunisti tutti quelli che amano la libertà è un espediente patetico, un fallo di frustrazione (per farlo capire anche agli ultras di ieri) e la dice lunga su cosa si pensa della libertà in quelle frange estreme e fuori dalla storia

> LA LIBERAZIONE INFINITA
>
> Guardo la diretta della manifestazione dell'ANPI di Porta San Paolo. Gli organizzatori ricordano Tina Costa, storica partigiana recentemente scomparsa, di cui campeggia una grande foto sul palco. Grande rispetto. Io però mi ricordo anche che Tina Costa si prestò come mascotte dell'ultimo Gay Pride a Roma, mettendosi a capo della cosiddetta "Brigata Arcobaleno". Sono anni ormai che l'ANPI bolla come "fascista" qualsiasi evento organizzato in Italia per la tutela della vita e della famiglia (costituzionalmente intesa, peraltro), arrivando ad aderire in forze alla contro-manifestazione di Verona. Non posso quindi non chiedermi: ma il 25 aprile l'ANPI festeggia una memoria storica collettiva o reclama un processo di liberazione contro "fascismi" ogni volta reinventati e riadattati alle esigenze politiche e ideologiche del momento? La locandina del Gay Pride con Tina Costa lo dice chiaramente: "la liberazione continua". Cioè: le battaglie del movimento arcobaleno vorrebbero porsi in diretta continuità storica con quelle del movimento di liberazione nazionale dal nazi-fascismo. Ergo, seguendo questa logica perversa, chi come noi si batte per la vita, la famiglia e la libertà educativa è interprete contemporaneo di quel nazi-fascismo da cui l'Italia va, oggi come allora, liberata. Non dubito nemmeno un po' che questa sia esattamente l'opinione dominante tra chi oggi è in piazza a Roma. Molti, se solo potessero, ci fucilerebbero appesi a testa in giù. Non è difficile capire allora perché il 25 aprile continui e continuerà sempre ad essere data così divisiva. Perché non mettiamo mai un punto, non siamo capaci di fare memoria del passato accettando che sia ciò che è: passato. Non significa che vale di meno, anzi. Il 25 aprile è Storia, e come Storia va commemorata, nella sua affascinante complessità. Per molti, per troppi, il 25 aprile non è Storia: è una cornice ideologica sulla base della quale reinterpretare la realtà corrente. È come la sceneggiatura di una piece teatrale in eterno riadattamento. Chi fa oggi i fascisti? I pro-vita. E i partigiani, chi li fa? Facile, la "Brigata Arcobaleno". E via così, traducendo di generazione in generazione la dinamica della inestinguibile "lotta di classe". Sempre in trincea. Perché in molti, in troppi, sono stati educati alla guerriglia permanente contro il nemico sempre presente. E, ora come sempre, non sanno più come si vive fuori da una trincea.

> Volete che sia la festa di tutti gli italiani? Si cominci con l'ammettere che si trattò di guerra civile, guerra di italiani contro italiani. Si riconosca l'onore delle armi agli sconfitti, non criminali, ma ragazzi che credevano nell'onore d'Italia. Si ammetta che tra i vincitori vi fu chi combatté per assoggettare l'Italia alla dittatura sovietica. Si chieda scusa per i crimini contro innocenti di cui si macchiarono alcuni partigiani. Ci si impegni veramente per la pacificazione.
> Allora sì, potrà essere la festa di tutti gli italiani, di un'Italia in grado finalmente di voltare pagina.
> Fino a quel momento, vogliate perdonarmi se io, italiano, non festeggio.
